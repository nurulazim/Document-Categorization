যথেষ্ট আর্থিক শক্তি-সামর্থ্য না থাকলেও স্ত্রী মরিয়মকে নিয়ে রাজধানীর এক অভিজাত প্রাইভেট হাসপাতালে উঠতে হয় তমালকে। রোগের রকমসকম ভালো নয়। ছোটখাটো ক্লিনিক বা মেডিকেল সেন্টারে এর চিকিৎসা হবে না বলে জানিয়েছেন বিশেষজ্ঞ চিকিৎসকেরা। তিনি চান, স্ত্রীর ভালো চিকিৎসা হোক। আশায় বুক বেঁধেছেন তমাল। স্থানীয় এক প্রাইমারি স্কুলের হেডমিস্ট্রেস মরিয়ম ততটা নয়। ঠেলা ট্রলি থেকে দুজন নার্স তাঁকে বিছানায় উঠিয়ে শুইয়ে দিলে তিনি তমালকে কাছে ডাকেন। তাঁর হাত ধরে চোখের জল ছেড়ে দেন, ‘বিছানাটা এত সাদা, আমার মনে হয়, এটাই আমার শেষ শয়ন।’ তমালের চোখও ছলছল করে ওঠে এ কথায়। হাসপাতালের পাশেই গুলশান লেক। শীতের সকালে হালকা কুয়াশার আস্তরণ বিছিয়ে রাখে এলাকার যত্নে-অযত্নে বেড়ে ওঠা তাবৎ গাছগাছালি, বনজঙ্গল। এ অবস্থা বেশিক্ষণ টেকে না। সকালি সূর্যের আলোকচ্ছটা তীক্ষ্ণ তিরের ফলার মতো চারদিকে ছড়িয়ে পড়লে অস্বচ্ছ জলে উড়ে উড়ে বসে দু-চারটা বাদামি পাখার বকপাখি। ফকফকে সাদা বকও নামে কালেভদ্রে। আজ এখানে তাঁদের তৃতীয় দিন। প্রত্যুষের এই সময়টায় মরিয়ম ঘুমান। হয়তো এ সময়টায় তাঁর ব্যথাটা একটু দম ধরে। দিন-রাতের বাকি সময় তিনি অসহনীয় ব্যথাকাতর হয়ে শুধু ছটফট করেন। এই সামান্য ফুরসতে গায়ে গরম জামাকাপড় চড়িয়ে ডিউটি নার্সকে জানিয়ে হাসপাতাল চত্বর ছেড়ে বের হন তমাল। গুলশান লেকের আঁকাবাঁকা খোলা ইট-সিমেন্টের পাড় ধরে ধরে হাঁটেন, প্রশান্ত প্রকৃতির দিকে চেয়ে। এইটুকুন তাঁর সামান্য ফুরসত। ঘড়ি ধরে আবার তাঁকে কেবিনে ফিরতে হয়। রোগীর কখন ঘুম ভাঙে, কখন কী দরকার হয়। তমাল বরাবরের মতো মরিয়মের কেবিনে ফিরে যাওয়ার আগে নিচতলায় ক্যাফেটেরিয়া থেকে দ্রুত সংক্ষিপ্ত নাশতার পাট চুকিয়ে নেন। ক্যাফেটা বেশ বড়সড়। রাত-দিন চব্বিশ ঘণ্টা খোলা থাকে। মেনু-আইটেমের তালিকা যথেষ্ট দীর্ঘ। তবে এর অনেকই তাঁর অপরিচিত। তিনি চেনা তালিকার বাইরে যান না। দুটো পুরি ও এক কাপ চা-ই তাঁর জন্য সহজসাধ্য মেনু। নাশতার ট্রেটা হাতে উঁচিয়ে এগিয়ে যান তমাল। একটা সুবিধামতো জায়গা খুঁজতে গিয়ে ক্যাফের ফ্লোরটা যে উঁচুনিচু দুই স্তরে সাজানো, তা তিনি ভুলে গিয়েছিলেন। দু-কদম এগিয়ে তমাল ট্রে হাতে নিচু স্তরে পড়ে যাওয়ার পূর্বক্ষণে এক ভদ্রমহিলা তাঁকে জাপটে ধরে ফেলেন, ‘আরে ভাই, একটু চোখ মেলে হাঁটবেন তো! এক্ষুনি চোখেমুখে গরম চা পড়ে বার্ন ইউনিটে যেতে হতো। ভাগ্যিস, আমি ফলো করছিলাম...।’ ভ্যাবাচেকা খেয়ে নিজেকে সামলানোর চেষ্টা করেন তমাল। যথেষ্ট লজ্জিত হয়ে। এক ভদ্রমহিলা তাঁকে জাপটে ধরে রেখেছেন, ঘনিষ্ঠ আলিঙ্গনে। ‘লজ্জিত হওয়ার কিছুই নেই। ভুল তো মানুষেরই হয়। আসুন, ধীরস্থির হয়ে বসুন।’ চেয়ার টেনে বসতে বসতে ভদ্রমহিলা মিটিমিটি হাসেন। ‘অনেক দিন পর হলেও আপনাকে চিনতে আমার অসুবিধা হয়নি...আপনি তমাল ইসলাম না?’ ‘হ্যাঁ।’ তাঁর চোখে-মুখে অপার বিস্ময়। ‘কিন্তু আপনি!’ ‘আমি সেই কবের...। ইসাবেলা। কিন্তু সবাই আমাকে কলেজে বেলা বলে ডাকত।’ কথা শেষ না করেই উঠে যান তিনি। ফিরে আসেন এক মুঠি টিস্যু পেপার নিয়ে। ‘আপনার বাঁ হাতটা দেখি...সেখানে পেপার কাপ ছলকে যে চা পড়ে গেছে, আপনার বোধ করি খেয়াল নেই?’ বেলা টিস্যু পেপার দিয়ে তমালের বাঁ হাতটা সুন্দর করে মুছে দেন। ‘খেয়াল না থাকারই তো কথা। এমন দৈবচক্র...আকস্মিকতা...।’ ‘আকস্মিকতাই তো! কত বছর আগের কথা। আমরা এক কলেজে পড়তাম। আর কলেজের অ্যানুয়াল ফাংশনে আমরা শ্যামা নৃত্যনাট্য মঞ্চস্থ করেছিলাম। সেই অনুষ্ঠান যথেষ্ট প্রশংসিত হয়েছিল। আপনার মনে নেই?’ ‘খুব একটা মনে পড়ছে না।’ ‘কেন, আপনিও তো নেচেছিলেন। পার্শ্বচরিত্রে কোটালের ভূমিকায়, আর আমি তো শ্যামার চরিত্রে...সেইটাই আমার কাল হয়েছিল। তরুণ ডিসি আফজাল সাহেবের নজরে পড়ে গেলাম। আর সেই নজর পড়ার মাশুল দিতে দিতে এত দূর...এত কাল।’ তখন হালকা হালকা কলেজজীবনের কিছু স্মৃতি হাতড়ে বেড়ান তমাল। ‘হ্যাঁ...তাই মনে পড়ছে, একসময় নাচের তালিম নিয়েছিলাম কিছুদিন। সেই সময় ময়মনসিংহ শহরে গান-বাজনার খুব চর্চা ছিল।’ বেলা বিনয়ী হয়ে দুঃখ প্রকাশ করেন, ‘আমাদের আসল কথাটাই যে চাপা পড়ে গেছে। আমরা এখানে এসেছি বিপদে পড়ে। শখে কেউ কি হাসপাতালে আসে! তোমার কী অবস্থা?’ ‘অবস্থা ভালো না। মরিয়মকে নিয়ে এসেছি। তাঁর রোগের নাকি চিকিৎসা নাই। লিভার সিরোসিস...বেচারা বড় কষ্ট পাচ্ছে।’ আঁতকে ওঠেন বেলা, ‘কী বলো! আমার অবস্থাটা অবশ্য তেমন জটিল নয়। মাকে নিয়ে এসেছি...ওল্ড অ্যাইজ কমপ্লিকেশন। এই বয়সে...।’ চা শেষ করে তমাল ঘড়ি দেখেন, ‘আমার উঠতে হয়। সকাল নয়টায় মরিয়মের সিটি স্ক্যান করার কথা।’ ‘আই অ্যাম সরি। তুমি যাও। তোমার কেবিন নম্বর কত?’ ‘তিনের দুই...।’ ‘আমার কেবিন পাঁচতলায়। ভিআইপি-৩। আমি খবর নেব তোমার।’ তমাল তড়িঘড়ি করে উঠে যান। মরিয়মের মুখে একেবারে রুচি নেই। তিনি কিছুই মুখে নিতে চান না। তারপর নার্সরা যথেষ্ট চেষ্টাসাধ্য করে দু-চামচ স্যুপ খাইয়ে ঘুমের বড়ি দিয়ে ঘুম পাড়িয়েছেন মাত্র। এ ছাড়া দুই হাতে রয়েছে স্যালাইন, কত না ইনজেকশন। তমাল তাঁর পায়ের কাছের ডিভানে কাত হয়ে শুয়ে ছিলেন। কিছুক্ষণ আগে এ বিষয়ের প্রধান চিকিৎসকের কথাগুলো ঘুরেফিরে বাজতে থাকে তাঁর কানে: আমি আশাবাদী মানুষ। আমার কাজ মৃতপ্রায় মানুষে প্রাণ সঞ্চার করা। এটা আমি নিষ্ঠার সঙ্গে করি। আবার অযথা মানুষকে আমি আশার কথা শোনাই না।...তমাল সাহেব, আগামীকাল পেসেন্ট ওটিতে যাবে। ফিরবে কী অবস্থায় সেই ব্যাপারে আমার ধারণা অস্পষ্ট। আল্লাহ জানেন। মরিয়মের অচেতন ফ্যাকাশে চেহারার দিকে চেয়ে থেকে তাঁর চোখের কোণে জল জমে। তখনই ফোন বেজে ওঠে, ‘আমি বেলা। তুমি খেয়েছ? আমি ক্যাফেতে বসে আছি...আসো।’ তমাল একবার ভাবেন, না বলে দেবেন কি না? পরে বলেন, ‘আসছি।’ বেলার মুখোমুখি বসেন তমাল। বেলার সামনে খাবারের প্লেট। পাশে একটা বিদেশি জুসের ছোট বোতল। ‘তুমি কি খাবে?’ ‘আমি তো সাধারণত দুপুরে খাই না।’ ‘কেন?’ ‘হাসপাতালে এসে অবধি আমি খেতে পারছি না। ওই যে সকালের নাশতা...। রাতে সামান্য রুটি-বিস্কিট।’
