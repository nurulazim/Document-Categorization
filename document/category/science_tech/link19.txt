দীর্ঘ প্রতীক্ষা শেষে অবশেষে আনুষ্ঠানিকভাবে উন্মুক্ত করা হলো অ্যাপলের স্মার্টওয়াচ। ‘অ্যাপল ওয়াচ’ নামের এ স্মার্ট ঘড়িটি আগামী ২৪ এপ্রিল থেকে গ্রাহকেরা কিনতে পারবেন। সম্প্রতি যুক্তরাষ্ট্রের সান ফ্রান্সিসকোতে অ্যাপল নাইট অনুষ্ঠানে অ্যাপল স্মার্টওয়াচ বাজারে উন্মুক্ত করার ঘোষণা দেন অ্যাপলের প্রধান নির্বাহী কর্মকর্তা টিম কুক। তিনি জানান, ২৪ এপ্রিল থেকে গ্রাহকেরা হাতে পাবেন অ্যাপল ওয়াচ এবং ১০ এপ্রিল থেকে ওয়েবসাইটে নতুন এ যন্ত্রের অর্ডার নেওয়া শুরু হবে। নতুন এ স্মার্টওয়াচের দাম হবে ৩৪৯ ডলার থেকে শুরু করে ১৭ হাজার ডলার পর্যন্ত। এ ঘড়িটির বেল্টে ব্যবহৃত ধাতুর ওপরই নির্ভর করে দাম কেমন হবে সেটি নির্ধারিত হবে। তবে বিশ্বব্যাপী বিক্রির জন্য অ্যাপল সংস্করণের দাম পড়বে আরেকটু বেশি। এ দাম হবে ৫৪৯ থেকে ১ হাজার ৯৯ ডলার পর্যন্ত। এর মধ্যে শুধু স্বর্ণ দিয়ে তৈরি অ্যাপল ওয়াচ কিনতে খরচ হবে ১০ হাজার ডলার। উন্মোচন অনুষ্ঠানে অ্যাপল ওয়াচের নানা বিষয় তুলে ধরেন টিম কুক। অ্যাপলের প্রথম পরিধানযোগ্য পণ্য হিসেবে বাজারে আসা অ্যাপল ওয়াচের পর্দার থাকছে দুটি আকার। এর মধ্যে রয়েছে ১.৭ ও ১.৫ ইঞ্চি পর্দার অ্যাপল ওয়াচ। কেচিং, বেল্ট অ্যালুমিনিয়াম, স্টিল এবং গোল্ডের তৈরি প্রায় ৩৮টি মডেলের অ্যাপল ওয়াচ বাজারে পাওয়া যাবে বলে জানা গেছে। পূর্ণাঙ্গ চার্জ হতে এ ঘড়িতে সময় লাগবে প্রায় ২ ঘণ্টা ৫০ মিনিট। একবার চার্জে একটানা ১৮ ঘণ্টা চলবে এ ঘড়ি। তবে অন্যান্য সেবা বন্ধ থাকলে চলবে ৭২ ঘণ্টা পর্যন্ত। ব্যবহারের ক্ষেত্রে প্রায় হাজারেরও বেশি অ্যাপস যুক্ত করা হয়েছে এ অ্যাপল ওয়াচে। এ ছাড়া ফেসবুক, ইন্সটাগ্রামসহ জনপ্রিয় প্রায় সব অ্যাপই ব্যবহার করা যাবে। চাইলে গাড়ি থেকে হোটেল রুমের দরজা পর্যন্ত লক করা যাবে অ্যাপল ওয়াচের মাধ্যমে। সাধারণ বৈশিষ্ট্যের মধ্যে ফোন রিসিভ করা, হেলথ ট্র্যাকিং সঙ্গে অ্যাপল পে ফিচারও যুক্ত করা হয়েছে এ ঘড়িতে। —বিবিসি অবলম্বনে কাজী আলম
