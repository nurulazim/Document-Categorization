ব্রাহ্মণবাড়িয়ায় জেলা প্রশাসনের উদ্যোগে আয়োজিত তিন দিনের ডিজিটাল উদ্ভাবনী মেলা গত মঙ্গলবার শেষ হয়েছে। শহরের স্থানীয় শহীদ ধীরেন্দ্রনাথ দত্ত ভাষা চত্বরে এ মেলা অনুষ্ঠিত হয়। জেলা প্রশাসক কার্যালয়ের ই-সেবা কেন্দ্র, জেলা পুলিশ, বাংলাদেশ গ্যাস ফিল্ডস কোম্পানি লিমিটেড, সিভিল সার্জন কার্যালয়, এলজিইডি, গণপূর্ত বিভাগ, তথ্য অফিস, নির্বাচন অফিসসহ জেলার বিভিন্ন সরকারি-বেসরকারি প্রতিষ্ঠানের পণ্য ও সেবাবিষয়ক ৩০টি স্টল মেলায় অংশ নেয়। স্টলগুলোতে ডিজিটাল প্রযুক্তি সম্পর্কে ধারণা দেওয়া হয়। এ ছাড়া প্রতিদিন ডিজিটাল সেন্টার, ডিজিটাল কন্টেন্ট, ইউনিয়ন ডিজিটাল সেন্টার, ওয়েব পোর্টালের ওপর সেমিনার, মাল্টিমিডিয়া শ্রেণিসহ নানা বিষয়ে সেমিনার অনুষ্ঠিত হয়। মেলার সবচেয়ে উল্লেখযোগ্য ছিল প্রযুক্তির ব্যবহারের মাধ্যমে এফএম রেডিও দিয়ে তিন কিলোমিটার পর্যন্ত মেলা বিষয়ে ধারাভাষ্য প্রদান। তা ছাড়া অনলাইনে পুলিশের কি কি সেবা রয়েছে তাও মেলায় দেখানো হয়। —ব্রাহ্মণবাড়িয়া প্রতিনিধি
