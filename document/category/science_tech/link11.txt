উন্মুক্ত বিশ্বকোষ উইকিপিডিয়ার ব্যবহারকারী এবং অবদানকারী স্বেচ্ছাসেবকদের কার্যক্রমে ওপর নজরদারি করায় যুক্তরাষ্ট্রের ন্যাশনাল সিকিউরিটি এজেন্সির (এনএসএ) বিরুদ্ধে মামলা করেছে উইকিমিডিয়া ফাউন্ডেশন। উইকিপিডিয়া পরিচালনাকারী অলাভজনক সংস্থা উইকিমিডিয়া ফাউন্ডেশন গত মঙ্গলবার যুক্তরাষ্ট্রের ম্যারিল্যান্ডের আদালতে মামলা করে। উইকিপিডিয়ার সহ-প্রতিষ্ঠাতা জিমি ওয়েলস বলেন, ‘আমাদের সারা বিশ্বের উইকিপিডিয়া ব্যবহারকারী এবং উইপিডিয়ার স্বেচ্ছাসেবকদের পক্ষে আমরা এ মামলা করেছি। উন্মুক্ত একটি মাধ্যমে এ ধরনের নজরদারি ব্যক্তিগত কার্যক্রমের ওপর হস্তক্ষেপ বলে আমরা মনে করি।’ অনেক ক্ষেত্রে উইকিপিডিয়া ব্যবহারকারীরা নিজেদের পরিচয় লুকিয়েই ব্যবহার কিংবা সম্পাদনার কাজটি করে থাকেন। বিশেষ করে বিভিন্ন দেশের ব্যবহারকারীরা ক্ষেত্রবিশেষে নিজ দেশের সরকারের বিরুদ্ধে যায় এমন কোনো বিষয় নিয়ে তথ্য যোগ করার ক্ষেত্রেও নিজেদের ভিন্ন নাম ও পরিচয় ব্যবহার করতে পারে, যা ব্যবহারকারী কিংবা স্বেচ্ছাসেবকের ব্যক্তিগত বিষয়। কিন্তু এনএসএর এ ধরনের নজরদারি ব্যক্তিগত তথ্য উন্মুক্ত হয়ে যাওয়ার ক্ষেত্রে বড় একটি মাধ্যম। প্রতি মাসে প্রায় ৭৫ হাজার স্বেচ্ছাসেবক কাজে অবদান রাখেন উইকিপিডিয়ায়। তাঁদের ব্যক্তিগত নিরাপত্তার বিষয়টি যাতে এনএসএর এ নজরদারির ফলে ক্ষতিগ্রস্ত না হয়, সেটি মামলায় উল্লেখ করা হয়। এনএসএর এ ধরনের নজরদারি তালিকায় উইকিপিডিয়ার পাশাপাশি সিএনএন, জিমেইল এবং ফেসবুকও রয়েছে বলে জানা গেছে। শুধু উইকিপিডিয়ার সম্পাদক ছাড়াও ব্যবহারকারী কে কী পড়ছে কিংবা কোন তথ্য নিচ্ছে, সেটিও এ নজরদারির তালিকায় থাকায় উদ্বেগ প্রকাশ করে উইকিমিডিয়া ফাউন্ডেশনের পক্ষ থেকে বলা হয়, ৫০ কোটি ব্যবহারকারী যাঁরা প্রতি মাসে উইকিপিডিয়া ব্যবহার করেন, তাঁদের নিরাপত্তার বিষয়টি আমাদের কাছে জরুরি।’ —বিবিসি, নিউইয়র্ক টাইমস ও উইকিমিডিয়া ব্লগ অবলম্বনে নুরুন্নবী চৌধুরী
