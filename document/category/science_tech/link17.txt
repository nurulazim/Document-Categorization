স্মার্টফোন ব্যবহার করে অভ্যস্ত যাঁরা, তাঁদের চিন্তাভাবনায় একধরনের আলসেমি তৈরি হয়। বিশ্লেষণমূলক চিন্তার সামর্থ্য ধীরে ধীরে কমে যায়। কারণ, আঙুলের স্পর্শেই অনেক জটিল কাজকর্ম সম্পন্ন হয়ে যাওয়ায় নিজে নিজে চিন্তা করার ব্যাপারটা অজান্তেই এড়িয়ে যান তাঁরা। আর এভাবেই স্মার্টফোন ব্যবহারকারীরা নিজের মস্তিষ্কের চেয়ে যন্ত্রের ওপরই বেশি নির্ভরশীল হয়ে পড়ছেন। কানাডার একদল গবেষক এসব কথা জানিয়েছেন। এ গবেষণা প্রতিবেদন কম্পিউটারস ইন হিউম্যান বিহেভিয়ার সাময়িকীতে প্রকাশিত হয়েছে। ওয়াটারলু বিশ্ববিদ্যালয়ের মনোবিজ্ঞানী গর্ডন পেনিকুক বলেন, যেসব তথ্য সহজেই পাওয়া যায় এবং শেখা যায়, সেগুলো নিয়ে স্মার্টফোন ব্যবহারকারীরা চিন্তাভাবনা করতে সাধারণত অনিচ্ছুক হয়ে থাকেন। আইএএনএস।
