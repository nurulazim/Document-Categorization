আধুনিক জীবনে বিভিন্ন তথ্যের সন্ধানে দিন-রাতের অনেকটা সময় কাটে অনলাইনে, হোক সেটা কম্পিউটার বা মোবাইল যন্ত্রে। বেশির ভাগ মানুষই তথ্যানুসন্ধানের এ কাজটা করেন গুগলের মাধ্যমে। অনেক সময় ব্যক্তিগত কিছু বিষয়ে অনুসন্ধান চালানোর পর সেটা যেন অন্য কেউ দেখতে না পারেন, সেটা চান অনেকেই। যদিও গুগলের মাধ্যমে তথ্য খোঁজার প্রতিটি বিষয় সংরক্ষিত থাকে এবং এটার চিহ্ন থেকেই যায়। তথ্য খোঁজার এ বিষয়টি যদি বিব্রতকর মনে হয় বা যদি চান নিজের কম্পিউটার বা মোবাইলে গুগলের মাধ্যমে যেসব তথ্য খোঁজা হয়েছে সেটা আর কেউ না-জানুক, তাহলে তারও ব্যবস্থা আছে। এ ক্ষেত্রে নিজের গুগল অনুসন্ধান সেবার হিস্ট্রি বা ইতিহাস মুছে ফেলে কাজটা করা যায়। কাজটা করতে চাইলে নিজের গুগল অ্যাকাউন্টে প্রবেশ করুন। তারপর গুগল অনুসন্ধানের হিস্ট্রি পাতায় যেতে হলে https://history.google.com/history ওয়েব ঠিকানায় যেতে হবে। গুগলে লগইন করা থাকলেও এ পাতায় গেলে আবার পাসওয়ার্ড দিতে হবে। গুগলে তথ্য অনুসন্ধানের সব হিস্ট্রি বা ইতিহাস এখানে দেখা যাবে। পাতার ওপরের দিকে তথ্য খোঁজার প্রবণতাবিষয়ক লেখচিত্র দেখা যাবে। এর নিচেই Remove items নামে একটি বোতাম আছে। এর বাঁয়ে থাকা ঘরে টিক দিয়ে বোতামটিতে ক্লিক করুন। কতটি তথ্য মোছা হয়েছে তার একটি বার্তা দেখা যাবে। চলতি হিস্ট্রি পাতায় অবশ্য সকল তথ্য দৃশ্যমান থাকবে না। এ জন্য Older লেখা ক্লিক করে করে নির্দিষ্ট সময়ের ইতিহাস আলাদা করে মোছা যাবে। এভাবে বারবার ক্লিক করে তথ্য মোছার কাজটা বিরক্তিকর মনে হতে পারে। সবকিছু একসঙ্গে মুছতে চাইলে হিস্ট্রি পাতার ওপরে ডান পাশে থাকা settings মেনুতে ক্লিক করে Remove Items অপশনটি নির্বাচন করুন। এবার Remove Items বক্সটি এলে Remove items from মেনু থেকে the beginning of time অপশনটি বাছাই করে Remove বোতামে ক্লিক করুন। গুগল ক্রোম ব্রাউজার বা বিভিন্ন অ্যাপের মাধ্যমে অনুসন্ধান কাজের ওয়েব ইতিহাসগুলো যদি দেখতে চান তাহলে হিস্ট্রি পাতার একেবারে ওপরের দিকে additional Web & App Activity নামে একটি লিংকে ক্লিক করুন। ক্রোম এবং অ্যাপের ইতিহাসগুলো যদি এখানে সংরক্ষণ করতে না চান তাহলে সেটাও বন্ধ করা যাবে। এ জন্য আবার সেটিংস মেনুতে ক্লিক করে Settings অপশনটি নির্বাচন করুন। অ্যাকাউন্ট হিস্ট্রি পাতাটি এলে সেখান থেকে Pause বোতামটি ক্লিক করুন। —মঈন চৌধুরী
