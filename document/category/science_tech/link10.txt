বাংলা ভাষাকে সমৃদ্ধ করতে গুগল ট্রান্সলেটে যুক্ত হলো নতুন ৩ লাখ ২৪ হাজার ৯৭৪টি শব্দ। ড্যাফোডিল ইন্টারন্যাশনাল ইউনিভার্সিটির (ডিআইইউ) ১ হাজার ২৩ জন শিক্ষার্থী গুগল ট্রান্সলেটে এ শব্দগুলো যোগ করেছেন। গতকাল বুধবার ঢাকায় ডিআইইউ মিলনায়তনে গুগল ডেভেলপার্স গ্রুপ (জিডিজি) বাংলা আয়োজিত একটি অনুষ্ঠানে এসব তথ্য জানানো হয়। অনুষ্ঠানে প্রধান অতিথি ডিআইইউর পরিচালনা পর্ষদের চেয়ারম্যান মো. সবুর খান বলেন, ‘আমাদের ছেলেমেয়েরা চতুর্দিকে ছড়িয়ে পড়ছে। সব ধরনের ভালো অবদানগুলোতে তাদের সম্মিলিত অংশগ্রহণ বাড়ছে। আগামী দিনের পৃথিবী হবে প্রযুক্তিনির্ভর। রয়েছে অনেক উদ্ভাবনী কাজের সুযোগ। সে জন্য প্রস্তুত থাকার পাশাপাশি নিজেদের লক্ষ্য নির্ধারণ করে ভালো কাজের প্রতি ঝাঁপিয়ে পড়তে হবে।’ বাংলাদেশ ওপেন সোর্স নেটওয়ার্কের (বিডিওএসএন) সাধারণ সম্পাদক মুনির হাসান বলেন, ‘শুধু চিৎকার করেই দেশের প্রতি ভালোবাসা প্রকাশ করা যায় না। ভালো ভালো কাজ করতে হয়। সেসব কাজের সুযোগ এখন ইন্টারনেটে। গুগলে বাংলা শব্দভান্ডার সমৃদ্ধ করতে পারলে উইকিপিডিয়ার নিবন্ধও আমরা অনুবাদ করে পড়তে পারব। অন্যরাও বাংলা থেকে ইংরেজি করতে পারবে, বহির্বিশ্বে দেশের পরিচিতি বাড়বে।’ গুগলের বাংলাদেশ কান্ট্রি প্রকৌশল পরামর্শক খান মো. আনোয়ারুস সালাম বলেন, ‘বাংলা ভাষার প্রতি আমাদের ভালোবাসা গুগলের মাধ্যমে আরও একবার জানাতে চাই বিশ্ববাসীকে। গুগলের মাধ্যমে ইন্টারনেটে বাংলা ভাষার সমৃদ্ধিতে কাজ করছে জিডিজি বাংলা।’ অনুষ্ঠানে উপস্থিত ছিলেন ডিআইইউ ইমেরিটাস অধ্যাপক আমিনুল ইসলাম, ই-কমার্স প্রতিষ্ঠান এস ডটকমের প্রধান নির্বাহী কর্মকর্তা দিদারুল আলম, জিডিজি বাংলার ব্যবস্থাপক জাবেদ সুলতানসহ অনেকে। জিডিজি বাংলার উদ্যোগে ডিআইইউ শিক্ষার্থীদের অংশগ্রহণে ২ থেকে ১১ মার্চ পর্যন্ত চলে ‘ট্রান্সলেট এ-থন’ নামের এ কার্যক্রম। অনুষ্ঠানে বলা হয়, ২৬ মার্চ স্বাধীনতা দিবস উপলক্ষে আরও চার লাখ বাংলা শব্দ সংযোজন করা হবে। কাজগুলো করবেন স্বেচ্ছাসেবী অংশগ্রহণকারীরা। ওই দিন সর্বোচ্চ শব্দ সংযোজনকারী পাবেন সিঙ্গাপুরের গুগল অফিস ভ্রমণের সুযোগ। অনুষ্ঠানে ডিআইইউ শিক্ষার্থী তিতাশ আহমেদ ও মতিউর রহমানকে জিডিজি বাংলার প্রথম ক্যাম্পাস অ্যাম্বাসেডর হিসেবে ঘোষণা দেওয়া হয়। সবশেষে সর্বোচ্চ শব্দ সংযোজনের ভিত্তিতে প্রথম ১০০ জনকে দেওয়া হয় বিশেষ সম্মাননা। সর্বোচ্চ শব্দ যোগকারী প্রথম তিনজন হচ্ছেন শাহ নেওয়াজ আল-আমিন, মেহেদী হাসান ও শামস শাহরিয়ার। অনুষ্ঠানে জানা যায়, আগামী পয়লা বৈশাখের মধ্যে ১০ লাখ বাংলা শব্দ সংযোজনের লক্ষ্যমাত্রা নির্ধারণ করেছে জিডিজি বাংলা। এতে যে কেউ অবদান রাখতে পারেন। অবদান রাখার ঠিকানা: http://translate.google.com/community।
