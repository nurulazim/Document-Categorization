সেডন পার্ক, হ্যামিল্টন। মাহমুদউল্লাহর জন্য মাঠটা বুঝি ভীষণ পয়া! টেস্টে একমাত্র সেঞ্চুরি এসেছিল এ মাঠেই। ২০১০ সালের ১৭ ফেব্রুয়ারি হ্যামিল্টন টেস্টে প্রথম ইনিংসে আট নম্বরে নেমে ১১৫ রানের দারুণ এক ইনিংস খেলেছিলেন মাহমুদউল্লাহ। পাঁচ বছর পর সেই একই মাঠে, একই প্রতিপক্ষের বিপক্ষে আবারও মাহমুদউল্লাহর ব্যাট থেকে এল দুর্দান্ত এক শতক! বিশ্বকাপে এতদিন বাংলাদেশের কোনো সেঞ্চুরি ছিল না। ওয়ানডে সেঞ্চুরি ছিল না মাহমুদউল্লাহরও। সেই তাঁর নামের পাশেই জ্বলজ্বল করছে দুটো শতক। সেই দুটোও আবার টানা। বিশ্বকাপে টানা দুই সেঞ্চুরির কীর্তিতে মাহমুদউল্লাহ নাম লেখালেন এবি ডি ভিলিয়ার্স, রাহুল দ্রাবিড়, ম্যাথু হেউডেন, রিকি পন্টিং, সাঈদ আনোয়ার, মার্ক ওয়াহদের পাশে। যে তালিকাটা টানা চার সেঞ্চুরির অবিশ্বাস্য কীর্তিতে নিয়ে গেছেন কুমার সাঙ্গাকারা। বিশ্বকাপে সর্বোচ্চ রান সংগ্রাহকের তালিকায় মাহমুদউল্লাহর অবস্থান এখন চারে (৩৪৪)। মাহমুদউল্লাহর আগে এ বিশ্বকাপে টানা দুই শতক করতে পেরেছেন এই তালিকার শীর্ষে থাকা সাঙ্গাকারা। সাকিব আল হাসানের প্রশ্নটা এখানেই, সাঙ্গাকারা টানা চার সেঞ্চুরি করতে পারলে মাহমুদউল্লাহ কেন নয়? সাকিব বললেন, ‘এখন মাহমুদউল্লাহ শীর্ষ পাঁচ রান সংগ্রাহকের তালিকায় রয়েছে। আশা করি, কোয়ার্টার ফাইনালেও একই পারফরম্যান্স ধরে রাখবে। এখন পর্যন্ত ওর যা অর্জন, তা নিয়েই ও গর্ব করতে পারে। কিন্তু তার কাজ এখনো শেষ হয়নি। একটি পেশাদার দল হিসেবে আমরা তার কাছে চাই আরও সেঞ্চুরি। সাঙ্গাকারা যদি টানা চারটি সেঞ্চুরি করতে পারে, তবে মাহমুদউল্লাহ কেন নয়?’ তথ্যসূত্র: এএফপি।   ২০১৫ বিশ্বকাপে সর্বোচ্চ পাঁচ রান সংগ্রাহক ব্যাটসম্যান                   মোট রান         কুমার সাঙ্গাকারা                    ৪৯৬  এবি ডি ভিলিয়ার্স                   ৪১৭  তিলকরত্নে দিলশান                  ৩৯৫  মাহমুদউল্লাহ                        ৩৪৪  শিখর ধাওয়ান                      ৩৩৩ 
