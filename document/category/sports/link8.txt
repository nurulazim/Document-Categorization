এবারের বিশ্বকাপের সর্বোচ্চ পাঁচ রান স্কোরারের তালিকায় ঢুকে পড়লেন মাহমুদউল্লাহ। নিউজিল্যান্ডের বিপক্ষে অপরাজিত ১২৮ রানের সুবাদে সেরা পাঁচের তালিকায় এখন চতুর্থ অবস্থানে তিনি। পর পর দু'ম্যাচে শতক হাঁকানো মাহমুদউল্লাহর এখনো পর্যন্ত বিশ্বকাপের মোট রান ৩৪৪। গত ম্যাচেই বিশ্বকাপে বাংলাদেশের পক্ষে প্রথম সেঞ্চুরির গৌরব অর্জন করেন মাহমুদউল্লাহ। আজ নিউজিল্যান্ডের বিপক্ষেও শতক হাঁকিয়ে নিজেকে নিয়ে এলেন টুর্নামেন্টের সেরা পাঁচ ব্যাটসম্যানের তালিকায়। এক্ষেত্রেও প্রথম বাংলাদেশি খেলোয়াড় তিনি। এর আগে কোনো বিশ্বকাপেই সর্বোচ্চ রান স্কোরারের তালিকায় নাম আসেনি কোনো বাংলাদেশির। এমনকি বিশ্বকাপের টানা দুম্যাচে সেঞ্চুরি পাওয়া প্রথম ব্যাটসম্যানও তিনি। প্রথম দুটো ম্যাচে তেমন রানের দেখা পাননি অবশ্য। মধ্যিখানে অস্ট্রেলিয়ার সঙ্গে খেলাটি পরিত্যাক্ত হয় বৃষ্টির কারণে। আফগানিস্তান ও শ্রীলঙ্কার বিপক্ষে রান পেয়েছিলেন যথাক্রমে ২৩ ও ২৮। স্কটল্যান্ডের সঙ্গে প্রথম জ্বলে ওঠেন তিনি। সেই ম্যাচে রান মেলে ৬২। তারপরে ইংল্যান্ডের বিপক্ষে খেলেন ১৩৮ বলে ১০৩ রানের রেকর্ড সেই ইনিংস। ওই ম্যাচে জয় নিয়ে কোয়ার্টার ফাইনাল নিশ্চিত করে বাংলাদেশ। আজকের ম্যাচে তাঁর ১২৮ রানের ইনিংসটি এসেছে ১২৩ বলে। ১২টি চার ও ৩টি ছয়ে সাজানো এই ইনিংসটি ছিল অসম্ভব দৃষ্টি নন্দন। বিশেষ করে ইনিংসের শুরুর দিকে ট্রেন্ট বোল্ট আর টিম সাউদির তোপ তিনি যেভাবে সৌম্য সরকারকে সঙ্গে নিয়ে সামাল দিলেন, তা ছিল এক কথায় অসাধারণ। অথচ, ইনিংসের শুরুতেই দুই-দুইবার জীবন পেয়েছিলেন তিনি। তাঁকে জীবন ফিরিয়ে দেওয়া যে এত দামী জিনিস হয়ে উঠবে, সেটা বোধহয় ভাবেননি নিউজিল্যান্ড অধিনায়ক ব্রেন্ডন ম্যাককালাম। সর্বোচ্চ পাঁচ রান সংগ্রাহক (ক্রিকেট বিশ্বকাপ ২০১৫) ব্যাটসম্যান        মোট রান          সর্বোচ্চ কুমার সাঙ্গাকারা       ৪৯৬            ১২৪ এবি ডি ভিলিয়ার্স      ৪১৭            ১৬২* তিলকরত্নে দিলশান   ৩৯৫            ১৬১* মাহমুদউল্লাহ           ৩৪৪            ১২৮* শিখর ধাওয়ান          ৩৩৩            ১৩৭
