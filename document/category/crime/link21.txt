ময়মনসিংহের ঈশ্বরগঞ্জ উপজেলার বড়হিত উচ্চবিদ্যালয়ের প্রধান শিক্ষক মো. সুলতান উদ্দিনকে পিটিয়েছে দুর্বৃত্তরা। গতকাল শুক্রবার এসএসসি পরীক্ষাকেন্দ্রে দায়িত্ব পালনের জন্য যাওয়ার সময় এ হামলার ঘটনা ঘটে। তাঁকে হাসপাতালে ভর্তি করা হয়েছে। বিদ্যালয় পরিচালনা পর্ষদ সূত্রে জানা গেছে, বড়হিত উচ্চবিদ্যালয়ের পরিচালনা পর্ষদের দাতা সদস্যপদ নিয়ে ১৯৮১ সালে মামলা করেন বড়হিত গ্রামের মো. ওয়াজ উদ্দিন। ওই মামলায় বিবাদী করা হয় তৎকালীন পরিচালনা পর্ষদের সদস্য ও সাবেক প্রধান শিক্ষক মো. রহমত আলীকে। মো. সুলতান বিদ্যালয়ের বর্তমান পর্ষদের নির্দেশে ওই মামলা দেখাশোনা করছেন। এ ছাড়া ১৪ মার্চ বিদ্যালয়ের বার্ষিক ক্রীড়ানুষ্ঠানে অতিথি করা হয়নি ওয়াজ উদ্দিনকে। এ দুই ঘটনায় সুলতানের প্রতি ক্ষুব্ধ হন ওয়াজ উদ্দিন। সুলতান অভিযোগ করেন, ওয়াজ উদ্দিন তাঁকে মামলা দেখাশোনা থেকে সরে দাঁড়ানোর জন্য একাধিকবার হুমকি দিয়েছেন। গতকাল সকালে পরীক্ষাকেন্দ্রে যাওয়ার পথে স্থানীয় সূর্যার বাজারের কাছে দুর্বৃত্তরা তাঁর পথ রোধ করে মারধর শুরু করে। এ সময় পথচারীরা তাঁকে উদ্ধার করে উপজেলা স্বাস্থ্য কমপ্লেক্সে ভর্তি করে। ক্ষুব্ধ হয়ে ওয়াজ উদ্দিনের লোকজনই তাঁর ওপর এ হামলা করেছে।
