ভারতের আগ্রায় ২২ বছরের এক যুবককে পিটিয়ে মেরেছে জনতা। তাঁর বিরুদ্ধে অভিযোগ, তিনি মদ্যপ অবস্থায় এক মেয়ের সঙ্গে খারাপ আচরণ করেছিলেন। নাগাল্যান্ডে ধর্ষণের অভিযোগ তুলে এক ব্যক্তিকে জেল থেকে বের করে পিটিয়ে মারার ঘটনার সপ্তাহ না পেরোতেই ঘটনাটি ঘটল। খবর টাইমস অব ইন্ডিয়ার। পুলিশ জানায়, আগ্রার জিতু নামের ওই ব্যক্তি জুতার কারখানার কর্মী। প্রতিবেশী একটি মেয়ে তাঁর পাশ দিয়ে যাওয়ার সময় তিনি তার সঙ্গে খারাপ আচরণ করেন। পরে মেয়েটি তাঁর পরিবারকে বিষয়টি জানায়। এরপর মেয়েটির দুই ভাইসহ উত্তেজিত জনতা তাঁকে পিটিয়ে মেরে ফেলে। পুলিশের দাবি, ঘটনার সময় জিতু মদ্যপ অবস্থায় ছিলেন। পুলিশ জানায়, মেয়েটির দুই ভাইয়ের বিরুদ্ধে একটি এফআইআর দাখিল করা হয়েছে। বর্তমানে তাঁরা পলাতক। ঘটনার পর জিতুর পরিবার রাস্তায় জিতুর লাশ রেখে রাস্তা বন্ধের চেষ্টা করে। তারা এই হত্যায় দায়ী ব্যক্তিদের বিচার দাবি করে।
