ভারতের আইনপ্রণেতারা গতকাল বৃহস্পতিবার দেশটির বিমা খাতে বিদেশি বিনিয়োগের পথ উন্মুক্ত করে বহুল প্রত্যাশিত আইনটি পাস করেছেন। ব্যবসাবান্ধব হিসেবে পরিচিত প্রধানমন্ত্রী নরেন্দ্র মোদি সরকারের প্রথম বড় ধরনের অর্থনৈতিক সংস্কার হিসেবে দেখা হচ্ছে একে। ভারতীয় পার্লামেন্টের উচ্চকক্ষ গতকাল বিলটি অনুমোদন করে। এ কক্ষে মোদির বিজেপি দল ও এর মিত্রদের সংখ্যাগরিষ্ঠতা নেই। এর ফলে বিমা খাতে প্রত্যক্ষ বিদেশি বিনিয়োগের সীমা বর্তমানের ২৬ শতাংশ থেকে ৪৯ শতাংশে উন্নীত করবে। মোদি সরকারের প্রত্যাশা, বিমা খাত উন্মুক্ত করাসহ কয়েকটি সংস্কার দেশের ঝিমিয়ে পড়া বিনিয়োগ পরিস্থিতিকে চাঙা করবে। ভারতের বিমা খাত শিল্প প্রকল্পের তহবিলের একটি গুরুত্বপূর্ণ উৎস হিসেবে বিবেচিত। গতকাল রাতে এ বিলের পক্ষে অপ্রত্যাশিতভাবে সমর্থন দেয় বিরোধী দল কংগ্রেস। কংগ্রেস দলই আগে ক্ষমতায় থাকতে ২০০৮ সালে এ প্রস্তাব দিয়েছিল। এএফপি
