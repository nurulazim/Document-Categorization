সিলেটের জৈন্তাপুর উপজেলার আশ্রয়ণ প্রকল্পে অগ্নিকাণ্ডে ১০টি পরিবার আশ্রয়হীন হয়ে পড়েছে। গত মঙ্গলবার রাত ১০টার দিকে বিদ্যুতের শর্টসার্কিট থেকে আগুনের সূত্রপাত ঘটে। এতে প্রকল্প এলাকার ৮ নম্বর ব্যারাকের ১০টি বসতঘর সম্পূর্ণ ভস্মীভূত হয়। খবর পেয়ে ফায়ার সার্ভিসের সদস্যরা ঘটনাস্থলে গিয়ে ঘণ্টা খানেকের চেষ্টায় আগুন নেভান। আশ্রয়ণ প্রকল্প সূত্রে জানা গেছে, জৈন্তাপুরের আসামপাড়ায় ৩০টি পরিবার নিয়ে আশ্রয়ণ প্রকল্প। ৮ নম্বর ব্যারাকের টিনশেডের তৈরি ১০টি বসতঘরে ১০টি পরিবারের বসবাস। মঙ্গলবার রাত ১০টার দিকে একটি বসতঘর থেকে আগুনের সূত্রপাত ঘটে। মুহূর্তেই আগুন আশপাশের ১০টি ঘরে ছড়িয়ে পড়ে। খবর পেয়ে জৈন্তাপুর ও সিলেট থেকে দমকল বাহিনীর তিনটি ইউনিট ঘটনাস্থলে গিয়ে আগুন নেভায়। দমকল বাহিনীর জ্যেষ্ঠ কর্মকর্তা জাবেদ হোসেন মো. তারেক জানান, প্রাথমিকভাবে বৈদ্যুতিক শর্টসার্কিট থেকে আগুনের সূত্রপাত ঘটনার বিষয়ে নিশ্চিত হওয়া গেছে। আশপাশে পানির ব্যবস্থা না থাকায় আগুন নেভাতে দেরি হয়েছে। স্থানীয় ইউপি চেয়ারম্যান আলমগীর হোসেন জানান, গতকাল বুধবার ক্ষতিগ্রস্ত ১০টি পরিবারকে দুই হাজার টাকা করে অর্থসহায়তা দেওয়া হয়েছে। তাদের পুনর্বাসনে সহায়তার জন্য উপজেলা প্রশাসনকে বলা হয়েছে। গতকাল সকালে ঘটনাস্থল পরিদর্শন করেছেন উপজেলা নির্বাহী কর্মকর্তা (ইউএনও) খালেদুর রহমান।
