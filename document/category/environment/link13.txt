লক্ষ্মীপুরের রায়পুর-পানপাড়া সড়কের পাশে ব্র্যাকের কার্যালয়ের কাছে পৌরসভার ফেলা বর্জ্য ২৫ দিন ধরে থেমে থেমে পুড়ছে। ওই বর্জ্যের আগুনে পাশের আটটি ছোট-বড় কড়ই ও শিশুগাছ মরে গেছে। আরও সাতটি কড়ইগাছ মারা যাওয়ার আশঙ্কা রয়েছে। স্থানীয় লোকজন জানান, এক বছর ধরে রায়পুর পৌরসভার বর্জ্য রাস্তার পাশের খালে ও গাছের গোড়ায় ফেলা হচ্ছে। গত ২৫ জানুয়ারি রাতে কে বা কারা ওই বর্জ্যে আগুন ধরিয়ে দেয়। তখন থেকে থেমে থেমে ওই বর্জ্য পুড়ছে। এলাকাবাসীর ধারণা, রায়পুর-পানপাড়া সড়কের উত্তর পাশে পানি উন্নয়ন বোর্ডের (পাউবো) ওই জায়গা দখল করে স্থাপনা নির্মাণের জন্য একটি চক্রের সদস্যরা পরিকল্পিতভাবে বর্জ্যে আগুন ধরিয়ে দিয়েছে। স্কুলশিক্ষক মাহবুব উদ্দিন বলেন, কয়েকজন দখলদারের নজরে পড়েছে ওই মূল্যবান জমি। এ জন্য তারা এভাবে পরিকল্পনা বাস্তবায়ন করছে। বর্জ্য ফেলার ব্যাপারে জানতে চাইলে রায়পুর পৌরসভার কনজারভেঞ্জি সুপারভাইজর রোমান পাঠান বলেন, শহরে বর্জ্য ফেলার কোনো স্থান নেই। কোথাও বর্জ্য ফেলতে গেলে লোকজন তেড়ে আসে। এ জন্য পাউবোর ওই স্থানে বর্জ্য ফেলা হচ্ছে। আর কে বা কারা বর্জ্যে আগুন ধরিয়ে দিয়েছে। উপজেলা বন কর্মকর্তা জসিম উদ্দিন মুন্সী বলেন, ‘সড়কের পাশের গাছ মেরে ফেলতে ওই বর্জ্যে আগুন দিয়েছে দুর্বৃত্তরা। আগুনের তাপে আটটি গাছ মরে গেছে। বাকি গাছগুলোও মরে যাবে বলে ধারণা করছি। এ বিষয়ে কর্তৃপক্ষের সঙ্গে কথা বলে ব্যবস্থা নেওয়া হবে।’ জানতে চাইলে রায়পুর পৌরসভার মেয়র এ বি এম জিলানী বলেন, বর্জ্যে আগুন লাগার বিষয়টি তিনি জানেন না। তবে আগুন নেভানোর জন্য ব্যবস্থা নেওয়া হবে।
