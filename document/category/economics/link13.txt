করপোরেট করহার কমানোর দাবি জানিয়েছে এ দেশে বিদেশি বিনিয়োগকারীদের সংগঠন ফরেন ইনভেস্টরস চেম্বার অব কমার্স অ্যান্ড ইন্ডাস্ট্রি (এফআইসিসিআই)। রাজধানীর একটি হোটেলে গতকাল বৃহস্পতিবার এক মধ্যাহ্নভোজ সভায় এফআইসিসিআই সভাপতি রূপালী চৌধুরী এ দাবি করেন। তিনি বলেন, ‘ভারত সম্প্রতি যে বাজেট ঘোষণা করেছে, তাতে করপোরেট কর কমানো হয়েছে। কারণ দেশটি শিল্পে আরও বিনিয়োগ চায়। আমাদের দেশেও করপোরেট কর কিছুটা কমানো হয়েছে। তবে তা আরও কমানোর সুযোগ আছে।’ অবশ্য অনুষ্ঠানে উপস্থিত অর্থমন্ত্রী আবুল মাল আবদুল মুহিত এ বিষয়ে কোনো মন্তব্য করেননি। প্রসঙ্গত, চলতি বাজেটে শেয়ারবাজারে তালিকাভুক্ত নয়—এমন প্রতিষ্ঠানগুলোর করপোরেট কর ৩৭ দশমিক ৫ শতাংশ থেকে কমিয়ে ৩৫ শতাংশ করা হয়েছে। তবে অন্য করপোরেট করহারে কোনো পরিবর্তন আনা হয়নি। বর্তমানে শেয়ারবাজারে তালিকাভুক্ত কোম্পানিগুলোকে ২৭ দশমিক ৫ শতাংশ হারে কর দিতে হয়। শেয়ারবাজারে তালিকাভুক্ত মুঠোফোন সেবাদাতা প্রতিষ্ঠানগুলোকে ৪৫ ও অতালিকাভুক্ত কোম্পানিগুলোকে ৪০ শতাংশ; ব্যাংক, বিমা, আর্থিক প্রতিষ্ঠানগুলোকে ৪২ দশমিক ৫ শতাংশ হারে কর দিতে হয়। সভায় রূপালী চৌধুরী দেশের অর্থনৈতিক ক্ষেত্রে অর্জিত বিভিন্ন অগ্রগতির চিত্র তুলে ধরেন। তবে এ সময়েও আশানুরূপ বিদেশি বিনিয়োগ (এফডিআই) আসেনি বলেও মন্তব্য করেন। তিনি বলেন, গত বছর দেশে মাত্র ১৬০ কোটি ডলারের বিনিয়োগ এসেছে। অথচ ফিলিপাইনের মতো দেশে এফডিআই এসেছে ৪০০ কোটি ডলার। তিনি আরও বলেন, ‘বাংলাদেশ ভালো করছে। কিন্তু প্রতিযোগী দেশগুলো আরও বেশি ভালো করছে। সেটা দেখেই আমাদের পরবর্তী করণীয় ঠিক করা উচিত।’ ফরেন চেম্বার সভাপতি করের পরিমাণ না বাড়িয়ে এর আওতা বাড়ানো, অবকাঠামোর উন্নয়ন করা ও বিদেশি বিনিয়োগকারীদের জন্য বিশেষ অর্থনৈতিক অঞ্চল গড়ে তোলার প্রস্তাব করেন। অনুষ্ঠানে অর্থমন্ত্রী দেশের অভ্যন্তরীণ চাহিদা বাড়ানোর ওপর গুরুত্ব দেন। বলেন, বিশ্ববাজারে কিছুদিন পরপরই অস্থিরতা দেখা দেয়। এতে রপ্তানি বাধাগ্রস্ত হওয়ার আশঙ্কাও থাকে। সে কারণে অভ্যন্তরীণ চাহিদা বাড়ানোর ওপর জোর দেওয়া হচ্ছে। এটা করতে পারলে দেশীয় কোনো শিল্পই বন্ধ হবে না। অভ্যন্তরীণ চাহিদা বাড়াতে কৃষিভিত্তিক শিল্পসহ বিভিন্ন খাতে আরও বিনিয়োগ প্রয়োজন। তিনি বলেন, বাংলাদেশের অভ্যন্তরীণ চাহিদা কখনো কমেনি, বরং বেড়েছে। আবার রপ্তানিও কখনো বাধাগ্রস্ত হয়নি। এটাই বাংলাদেশের বড় শক্তি। ২০২১ সালে পোশাক রপ্তানি পাঁচ হাজার কোটি ডলারে উন্নীত করার যে লক্ষ্যমাত্রা বিজিএমইএ ঠিক করেছে, সে প্রসঙ্গে অর্থমন্ত্রী বলেন, ‘ওটা তাদের (বিজিএমইএ) টার্গেট না, আমার টার্গেট। আমি মনে করি, এটা অর্জনযোগ্য।’ বক্তব্যের একপর্যায়ে গ্রামীণ ব্যাংকের প্রসঙ্গে বলেন, ‘আমি মন্ত্রী থাকাকালে গ্রামীণ ব্যাংকের অনুমোদন দিয়েছিলাম শুধু দারিদ্র্য বিমোচনের জন্য নয়, এর মাধ্যমে নারীর ক্ষমতায়নও হবে বলে। ড. ইউনূস আমাকে বলেছিলেন, গ্রামীণ ব্যাংকের ঋণগ্রহীতাদের ৭৫ শতাংশই হবে নারী। এখন এর হার ৯০ শতাংশের বেশি। ছোট একটি ধারণা (আইডিয়া) কীভাবে দেশের অর্থনীতিতে বড় ধরনের প্রভাব ফেলতে পারে, এটা তারই উদাহরণ।’ সভায় এফআইসিসিআইয়ের নির্বাহী পরিচালক জামিল ওসমান বক্তব্য দেন। উপস্থিত ছিলেন সহসভাপতি কেভিন লিয়ন। শ্রোতাদের সারিতে ছিলেন যুক্তরাষ্ট্রের রাষ্ট্রদূত মার্শা স্টিফেন্স ব্লুম বার্নিকাট ও রাশিয়ার রাষ্ট্রদূত আলেকজান্ডার এ নিকোলাভসহ বেশ কয়েকজন কূটনীতিক।
