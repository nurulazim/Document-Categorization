গতকাল সারা দেশে মুক্তি পেয়েছে সোহেল আরমান পরিচালিত এই তো প্রেম ছবিটি। ২০০৯ সালের শেষ দিকে এই ছবির গানের অডিও অ্যালবাম বাজারে আসে। অ্যালবামের ‘আমি তোমার মনের ভেতর, একবার ঘুরে আসতে চাই’ গানটি সেই সময় ব্যাপক জনপ্রিয়তা পায়। সোহেল আরমানের লেখা গানটির সুর, সংগীত ও কণ্ঠ হাবিব ওয়াহিদের। গানটি নিয়ে কথা হয় তাঁর সঙ্গে। গানটি এখনো শ্রোতাদের প্রিয় তালিকায় আছে। অনুভূতি কেমন? ২০০৯ সালের শেষের দিকে গানটি মুক্তি দেওয়া হয়। শ্রোতাদের ভালো লাগে গানটি। মুক্তির আগে ছবির কোনো গান শ্রোতাদের মধ্যে এত সাড়া ফেলতে পারে, তা আগে দেখিনি। আমার ধারণা, গানটি এখনো শ্রোতাদের মন থেকে হারিয়ে যায়নি। গানটি তৈরির সময় কী মনে হয়েছিল, শ্রোতারা পছন্দ করবেন? ‘আমি তোমার মনে ভেতর, একবার ঘুরে আসতে চাই’ গানটির এই লাইনের মধ্যে চমক আছে। একটা আনকমন ব্যাপার কাজ করে। গানটির সংগীত করার সময়ই আমি তা বুঝেছি। সে কারণেই গানটি শ্রোতাদের কাছে খুব তাড়াতাড়ি পৌঁছে গেছে। গানের কথা কি গানকে জনপ্রিয় করে তুলতে পারে? হতেই পারে। গানের গানের কথা ভালো হলে একজন সংগীত পরিচালকের মধ্যেও ভিন্ন কিছু দেওয়ার চমক তৈরি হয়। এই গানটির বেলায় সে ঘটনাই ঘটেছে। আপনি বলেছিলেন, ২০১৫ সাল থেকে বেশি বেশি চলচ্চিত্রে গান করবেন। করছেন? এখন অডিও অ্যালবামের কাজ করছি না। চলচ্চিত্রের গানেই বেশি সময় দিচ্ছি। এর মধ্যে মন জানে না মনের ঠিকানা, ছুঁয়ে দিলে মন, সুইট হার্ট, সুলতানা বিবিয়ানা, এক পৃথিবী প্রেম ও আরো ভালোবাসব তোমায় ছবির কাজ করলাম। সাক্ষাৎকার: শফিক আল মামুন
