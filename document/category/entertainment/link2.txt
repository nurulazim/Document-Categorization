আবার আইটেম গানে অংশ নিলেন অভিনেত্রী সিমলা। নতুন ছবি নাইওর-এর একটি গানে নাচতে দেখা যাবে তাঁকে। গত বৃহস্পতিবার রাতে রমনা পার্কে শুরু হয় এই আইটেম গানের শুটিং। নতুন এই ছবিটি পরিচালনা করছেন রাশিদ পলাশ। ‘রং লেগেছে রংমহলে, রঙের ফুলকি ওড়ে রে’ শিরোনামের গানটি গেয়েছেন সিনথিয়া। মুঠোফোনে পরিচালক রাশিদ পলাশ বলেন, ‘নাইওর ছবিতে সিমলা একজন বাইজির চরিত্রে অভিনয় করেছেন। একই সঙ্গে বিভিন্ন যাত্রাপালায়ও নাচতে যান। মূলত এই ব্যাপারটি ফুটিয়ে তুলতেই একটি আইটেম গান রাখা হয়েছে ছবিতে।’ সিমলা বলেন, ‘এর আগে আরও একটি ছবির আইটেম গানে অংশ নিয়েছিলাম। কিন্তু ছবিটির কাজ পরে আর এগোয়নি। সে হিসেবে এটাই আমার প্রথম আইটেম গান বলা যায়।’ নাইওর-এ আরও অভিনয় করেছেন মামুনুর রশীদ, আনিসুর রহমান মিলন, সাদিয়া মজুমদার, ফজলুর রহমান বাবু, মোমেনা চৌধুরী, রাশেদ মামুন অপু।
