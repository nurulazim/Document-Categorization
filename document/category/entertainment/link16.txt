‘বাঘ আছে অনেক রকম। বেড়ালকে বাঘ ভেবে ভুল করো না’— কলকাতার বাংলা চলচ্চিত্রের জনপ্রিয় অভিনেতা প্রসেনজিতের এই ফেসবুক স্ট্যাটাস ঘিরে সৃষ্টি হয়েছে বড় ধরনের বিতর্ক। গতকাল বৃহস্পতিবার প্রসেনজিতের ফেসবুক পেজে প্রকাশিত এই স্ট্যাটাসের মাধ্যমে বাংলাদেশকে কটাক্ষ করা হয়েছে বলেও মন্তব্য অনেকেরই। বিতর্ক এড়াতেই হয়তো প্রথম স্ট্যাটাসটি মুছে নতুন আরেকটি স্ট্যাটাস দেন প্রসেনজিৎ। এতে প্রথম স্ট্যাটাস সম্পর্কে নিজের অবস্থান সবাইকে জানান তিনি। এর পরও বিতর্ক তার পিছু ছাড়েনি। বিষয়টি নিয়ে প্রসেনজিতের সঙ্গে যোগাযোগ করা হলে তিনি বলেন, ‘আমি মোটেও বাংলাদেশকে কটাক্ষ করিনি। ফেসবুকের এই স্ট্যাটাসের সঙ্গে ক্রিকেট বা বাংলাদেশ ক্রিকেট দলের কোনো সম্পর্কই নেই। স্ট্যাটাসটি দেওয়া হয়েছে আমার একটি ছবির সংলাপ ব্যবহার করে।’ আজ শুক্রবার সকালে প্রথম আলোর সঙ্গে আলাপে প্রসেনজিৎ বললেন, ‘ত্রিশ বছরের চলচ্চিত্র ক্যারিয়ারে আমি সব সময়ই বিতর্ককে এড়িয়ে চলেছি। বিশেষ করে এটা যদি বাংলাদেশ নিয়ে হয়, তাহলে তো কথাই নেই। আমি সব সময় বাংলাদেশের মানুষের সঙ্গে মিলেমিশে চলেছি। সত্যি কথা বলতে কি, বাংলাদেশকে নিজের জায়গা এবং বাংলাদেশের মানুষদের অনেক বেশি আপন মনে করি। এটা পুরোপুরি একটা ভুল বুঝাবুঝি হয়ে গেছে। আমার কাছে মনে হয়েছে, এই সংলাপটাকে সবাই খেলার সঙ্গে সম্পৃক্ত করার চেষ্টা করেছে। আর তা থেকে ভুল বোঝাবুঝির মতো পরিস্থিতির সৃষ্টি হয়েছে, যা আসলে কোনোভাবেই ঠিক না।’ প্রসেনজিৎ বলেন, ‘প্রথমত আমি ওই স্ট্যাটাস দিয়ে কাউকে আঘাত করতে চাইনি। এটা আমার মনের মধ্যেও ছিল না। এর পরও যদি আমার এই স্ট্যাটাস বাংলাদেশে আমার কোনো ভাইকে বিন্দুমাত্রও আঘাত দিয়ে থাকে, সেটার জন্য আমি আন্তরিকভাবে ক্ষমাপ্রার্থী। জোর দিয়ে সবাইকে বলতে চাই, আমার ওই স্ট্যাটাসের সঙ্গে খেলার কোনো সম্পর্ক নেই। প্রতি বৃহস্পতিবারে আমার ফেসবুক পেজে চলচ্চিত্রের সংলাপ দিয়ে এ ধরনের একটি সংলাপ দেওয়া হয়। যা আমার ফেসবুক পেজে গেলে সবাই টের পাবেন। এবারের স্ট্যাটাসও সেরকমই কিছু। এটাকে পুরোপুরি ভুল বুঝেছেন সবাই।’ ‘আমি কিন্তু এবার খেলা দেখার সময়ই পাচ্ছি না। পত্রিকা পড়ে যা খবর জানতে পারছি। আর তাই বাংলাদেশ দলকে নিয়ে এমন কথা বলার কোনো প্রয়োজনই নেই। আমি আগেই বলেছি, বিতর্কিত কোনো বিষয় নিয়ে কথা বলার আগ্রহ কোনোদিই আমার নেই। খেলা এবং রাজনীতি এসব নিয়ে আমি কিছু বলতেও চাই না। আমি সব সময় চলচ্চিত্র নিয়ে কথা বলি। আর এটা নিয়ে কথা বলাতে আমি স্বাচ্ছন্দ্যবোধ করি।’ বললেন প্রসেনজিৎ​। বিশ্বকাপ ক্রিকেট খেলা শুরু হয়েছে বেশ কিছুদিন হলো। কিন্তু এখন পর্যন্ত একটা দিনও খেলা দেখতে পারেননি বলে জানান প্রসেনজিৎ​। বললেন, ‘বেশ কিছুদিন হলো সকাল থেকে রাত অবধি শুটিং করে চলছি। পত্রিকা পড়ে আমি বাংলাদেশের এবারের বিশ্বকাপে সাফল্যের খবর শুনেছি। এটা আমারও ভালো লেগেছে। বাংলাদেশ কিন্তু কয়েক বছর ধরেই ক্রিকেটে খুব ভালো ফল করছে। ক্রিকেট বিশ্বের শক্তিশালী কয়েকটি দলের সঙ্গে সাফল্য পেয়েছে। বাংলাদেশের এবারকার বিশ্বকাপ দল তো অসম্ভব ভালো খেলছে। বিষয়টি একজন বাঙালি হিসেবে আমারও ভালো লাগছে। দলটির জন্য আমার শুভকামনা থাকল।’
