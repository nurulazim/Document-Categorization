আজ ১৩ মার্চ আন্তর্জাতিকভাবে মুক্তি পেতে যাচ্ছে হলিউডের ছবি সিন্ডারেলা। ছবিটি মুক্তি পাচ্ছে বাংলাদেশেও। রাজধানীর স্টার সিনেপ্লেক্স ঢাকায় আনছে লিলি জেমস, হেলেনা বোনহাম কার্টার ও কেট ব্ল্যানচেট অভিনীত এই ছবি। এ উপলক্ষে মাল্টিপ্লেক্সটি গতকাল আয়োজন করেছে বিশেষ উদ্বোধনী প্রদর্শনীর। কাচের জুতা পায়ে দিয়ে নতুন রূপে, নতুন সাজে ফের রুপালি পর্দায় আসছে ‘সিন্ডারেলা’। ওয়াল্ট ডিজনি পিকচার্স প্রযোজিত এই ছবির পরিচালক কেনেথ ব্রানাগ। গত মাসে অনুষ্ঠিত ৬৫তম বার্লিন আন্তর্জাতিক চলচ্চিত্র উৎসবে সিন্ডারেলা ছবির আন্তর্জাতিক উদ্বোধনী প্রদর্শনী হয়। আজ যুক্তরাষ্ট্র, যুক্তরাজ্যসহ বাংলাদেশেও একযোগ ছবিটি মুক্তি পাচ্ছে। তবে শুধু দক্ষিণ আফ্রিকায় এই ছবিটি মুক্তি পাবে আগামী ৩ এপ্রিল।
