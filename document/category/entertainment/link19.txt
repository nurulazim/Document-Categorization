প্রিয়াংকা চোপড়া এবার অভিনয় করছেন যুক্তরাষ্ট্রের ফেডারেল ব্যুরো অব ইনভেস্টিগেশনের (এফবিআই) একজন এজেন্ট চরিত্রে। না, বলিউডপাড়ার নতুন কোনো ছবিতে নয়। প্রিয়াংকাকে এফবিআই চরিত্রে দেখা যাবে এবিসি নেটওয়ার্কের একটি নতুন টিভি সিরিজে, এর নাম হবে কোয়ান্টিকো। এতে ম্যারি কমখ্যাত তারকা অভিনয় করবেন এজেন্ট অ্যালেক্স চরিত্রে। যুক্তরাষ্ট্রের গোয়েন্দা সংস্থার একঝাঁক নতুন সদস্যকে নিয়ে এগোবে কোয়ান্টিকোর গল্প। প্রিয়াংকা বলেন, ‘অভিনয়শিল্পী হিসেবে সব সময়ই নতুন নতুন চ্যালেঞ্জ নিতে ভালোবাসি। কোয়ান্টিকোর মেধাবী টিমের সঙ্গে কাজ করব ভেবে ভীষণ রোমাঞ্চ অনুভব করছি।’ এর আগে হোমল্যান্ড, বিগ ব্যাং থিওরি, হাউস অব কার্ডসসহ বেশ কিছু টিভি সিরিজে বলিউডের অভিনয়শিল্পীদের আনাগোনা দেখা গেছে। তবে এই তালিকায় প্রিয়াংকা চোপড়াই বোধ হয় সবচেয়ে বড় নাম। কোয়ান্টিকোতে কাজ করতে প্রিয়াংকা এক বছরের জন্য চুক্তিবদ্ধ হয়েছেন, এর ফাঁকে বলিউডেও তাঁর আসা-যাওয়া অব্যাহত থাকবে। বিবিসি।
