ব্যান্ড গঠনের ত্রিশ বছর পার করতে যাচ্ছে অবসকিউর। ৩০ বছর পূর্তি উপলক্ষে ১৫ মার্চ চ্যানেল আইতে গান গাইবে ব্যান্ডটি। এ ছাড়া আরও বেশ কিছু পরিকল্পনা বাস্তবায়নের ইচ্ছেও আছে ব্যান্ড সদস্যদের। ৩০ বছর পূর্তি উপলক্ষে দর্শক-শ্রোতাদের জন্য কী আয়োজন থাকছে? জানতে চাইলে ব্যান্ডটির অন্যতম সদস্য সাইদ হাসান টিপু বলেন, ‘বছরব্যাপী আমরা কিছু আয়োজনের পরিকল্পনা হাতে নিয়েছি। এর মধ্যে আছে একটি বড় কনসার্ট। কিন্তু এখন দেশের যে অবস্থা, তাতে আয়োজনটা নিয়ে কিছুটা শঙ্কা রয়ে গেছে। তবে ভালো কোনো পৃষ্ঠপোষক প্রতিষ্ঠান যদি এগিয়ে আসে, তাহলে সুবিধাজনক একটা সময় বের করে অনুষ্ঠানটি করতে চাই। এ ছাড়া বিভিন্ন সময়ে কনসার্টে গাওয়া গানগুলো নিয়ে একটি রিমেইক অ্যালবাম করব। আর ঈদে নতুন ১০টি গান নিয়ে আরেকটি অ্যালবাম প্রকাশের সিদ্ধান্ত চূড়ান্ত করেছি। নতুন অ্যালবামের জন্য “তিস্তা” এবং “রাজাকার” শিরোনামের দুটি গান রেকর্ডও শেষ হয়ে গেছে।’ ৩০ বছরের সফর নিয়ে টিপু বললেন, ‘আমাদের কোনো অনুতাপ নেই। ৩০ বছরে দর্শক-শ্রোতাদের কাছ থেকে যে পরিমাণ ভালোবাসা পেয়েছি, তাতে আমরা অভিভূত। আমরা মুগ্ধ। তবে এই ৩০ বছরে আমাদের ব্যান্ড লাইনআপে অনেক পরিবর্তন এসেছে। একটা সময় ছিল যখন আমাদের সবাই ছিলাম খুলনার। আর এখন, আমি একা শুধু খুলনার অন্য সবাই ঢাকার।’ টিপু এ-ও বলেন , ‘৩০ বছরের এই সফরে মাঝের ১০ বছর আমাদের মৌলিক গানের কোনো অ্যালবাম প্রকাশ হয়নি। কিন্তু মঞ্চ ও অন্যান্য ব্যস্ততা ছিল ঠিকই। দীর্ঘ বিরতির পর ফেরা অ্যালবাম দিয়ে আমাদের প্রত্যাবর্তন দর্শক-শ্রোতারা এত ভালোভাবে গ্রহণ করেছে যে তাতে আমরা মুগ্ধ হয়েছি।’ অবসকিউরের সদস্যরা হলেন টিপু (ভোকাল), রিংকু (ড্রামার), শান্ত (ভোকাল), রাজিব (গিটার), রাজ্য (বেজ গিটার) ও শাওন (কি-বোর্ড) । অবসকিউরের প্রথম অ্যালবাম ‘অবসকিউর ভলিউম ১’ প্রকাশিত হয় ১৯৮৬ সালে আর সর্বশেষ ২০১৪ সালে ‘অবসিকিউর ও বাংলাদেশ’।
