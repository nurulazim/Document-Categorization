ক্যানসারের সঙ্গে ১১ মাস যুদ্ধ শেষে মৃত্যুর কাছে হার মানেন কিংবদন্তি কথাসাহিত্যিক ও নির্মাতা হুমায়ূন আহমেদ। লেখক যখন ক্যানসারের সঙ্গে যুদ্ধ করছিলেন, তখন তাঁর পাশে ছিলেন স্ত্রী মেহের আফরোজ শাওন। সে সময় স্বামীর কষ্টটা কাছে থেকে দেখেছেন তিনি। তখনই ক্যানসার-আক্রান্ত মানুষদের সম্পর্কে একধরনের উপলব্ধি হয় তাঁর। সেই উপলব্ধিকেই গানে গানে তুলে ধরেছেন শাওন। ‘কিছু কিছু মানুষ আছে বীরের থেকেও বেশি, সংশপ্তকের মতো হাল ছাড়ে না, আমাদের প্রত্যয় আছে, আছে ভালোবাসা, ভয় নেই, সামনে চলো, অনাগত নতুন আশা’—এমন কথার গানটি লেখার পাশাপাশি এতে কণ্ঠও দিয়েছেন তিনি। শাওনের সঙ্গে কণ্ঠ দিয়েছেন গানটির সুর ও সংগীত পরিচালক শুভ্র দেব। প্রথম আলোর সঙ্গে আলাপে শাওন বললেন, ‘ক্যানসারে আক্রান্তরা আমার কাছে যোদ্ধার চেয়ে কোনো অংশে কম নন। মৃত্যুর সঙ্গে তাঁদের যুদ্ধ আমাকে প্রতিনিয়ত আলোড়িত করে। কিছুদিন আগে শুভ্র দেবের কাছ থেকে ক্যানসার বিষয়ে গান লেখার প্রস্তাব পেয়ে ভাবনায় পড়ে যাই। তাঁর অনুরোধ উপেক্ষা করতে পারিনি। ক্যানসার–যোদ্ধাদের নিয়ে আমার উপলব্ধিকে লিখে ফেলি।’ শাওন এও বলেন, ‘আমার কাছে গান লেখাটি খুব কঠিন বলে মনে হয়। আমি গান লিখতেও চাই না। জীবনে এই প্রথম কোনো গান লেখার অভিজ্ঞতা হলো।’ শুভ্র দেব বলেন, ‘বছর দুয়েক আগে আমার মা ফুসফুসের ক্যানসারে আক্রান্ত হয়ে মারা যান। ক্যানসাররোগীদের কষ্টের তীব্রতা আমি তখন ভালোভাবেই বুঝতে পারি। তখন থেকে ক্যানসার সম্পর্কে সচেতনতা তৈরির তাগিদ অনুভব করি নিজের মধ্যে। ক্যানসার ফাউন্ডেশনের সঙ্গে যুক্ত থেকে সেই লক্ষ্যে কাজ করে যাচ্ছি।’
